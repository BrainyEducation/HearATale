<h3>LA STORIA DI PIER CONIGLIO </h3>
C’erano una volta Quattro Coniglietti, i cui nomi erano Trotterello, Salterello, Coda di cotone e Piero. <br>
 Essi vivevano con la loro mamma in una tana sabbiosa scavata tra le radici di un grandissimo abete. <br>
“Oggi, tesori miei” disse la vecchia signora Coniglio, “potete andare nei campi o giù per il sentiero, ma non nel giardino del Signor McGregor: vostro padre ebbe un incidente proprio li, fu catturato e cucinato in padella dalla Signora McGregor”.<br>
“Ora andate e non fate birichinate. Vado a fare provviste”. <br>
La Signora Coniglio prese il suo paniere e il suo ombrello e attraversò il bosco per recarsi dal panettiere. Comprò un pezzo di pane integrale e cinque cornetti. <br>
Trotterello, Salterello e Coda di cotone, che erano dei bravi coniglietti, percorsero il sentiero raccogliendo le more. <br>
Ma Piero, che era molto disubbidiente, corse dritto verso il giardino del signor McGregor, e si appiattì al suolo per potersi infilare sotto il cancello! <br> 
Prima si mangiò qualche lattuga ed alcuni fagiolini e poi qualche rapanello. <br>
E poi, sentendosi male andò a cercare un po’ di prezzemolo. Ma in fondo ad una fila di cetrioli, incontrò il Signor McGregor! <br> 
Il Signor McGregor era inginocchiato a terra intento a piantare dei cavoli ma si rialzò in piedi di scatto e si mise a rincorrere Piero, gridando a perdifiato “Fermati ladro!” <br>
Piero, morto di paura, si mise a correre per il giardino, perse l’orientamento e non riuscì più a trovare il cancello. Mentre scappava, perse una delle sue scarpine tra i cavoli e l’altra tra le patate.  <br>
E così Piero corse a quattro zampe il più veloce possibile. Sarebbe riuscito a uscire se non fosse corso proprio dentro la rete dell’uva spina, dove rimasero impigliati i grandi bottoni della sua giacca, una giacca blu con i bottoni di ottone, abbastanza nuova.   <br>
Piero, ormai senza più un filo di speranza, si mise a piangere a grandi lacrime; ma i suoi singhiozzi furono uditi da alcuni passeri, che volarono accanto a lui con grande eccitazione incitandolo a darsi da fare per riuscire a liberarsi.  <br>
Il signor McGregor giunse con un setaccio che voleva usare per catturare Piero; ma Piero si liberò appena in tempo lasciando lì la sua giacca. <br> 
Piero corse nel capanno degli attrezzi, e saltò all’interno di un annaffiatoio. Sarebbe stato un bel nascondiglio, se non fosse stato pieno d’acqua!  <br>
Il signor McGregor era abbastanza sicuro che Piero fosse da qualche parte nel capanno degli attrezzi, forse nascosto sotto un vaso di fiori. Cominciò a osservarli con attenzione, guardando sotto di ciascuno. All’improvviso Piero starnutì “Atciù!” Il Signor McGregor incominciò a rincorrerlo in un batter d’occhio cercando di pestarlo con il piede. Ma Piero saltò da una finestra, rovesciando tre piante.  La finestra era troppo piccola per il Signor McGregor che si era stancato di correre dietro Piero. Tornò perciò al suo lavoro. Piero si sedette per riposarsi; senza fiato e tremando di paura e senza avere la minima idea di dove andare. Per di più era tutto bagnato per essersi nascosto in quell’innaffiatoio. Dopo un po’incominciò a vagare di qua e di là pian pianino guardandosi intorno. Trovò una porta nel muro, ma essa era chiusa a chiave, e non c’era modo per un grasso coniglietto di infilarsi sotto. Una vecchia topolina stava correndo avanti e indietro passando per un’apertura nella porta portando piselli e fagioli per la sua famiglia nel bosco. Piero le chiese la strada per il cancello, ma aveva un fagiolo così grande in bocca che non potette rispondergli. Scosse soltanto la sua testa e Piero si mise a piangere.  <br>
Allora cercò di trovare una strada per uscire attraverso il giardino, ma rimase sempre più perplesso. Giunse presso uno stagno in cui il Signor McGregor riempiva d’acqua il suo innaffiatoio. Una gatta bianca stava fissando alcuni pesci rossi, era ferma e immobile, muovendo ogni tanto soltanto la punta della coda, come se fosse viva. Piero pensò fosse meglio non chiederle niente; aveva sentito parlare dei gatti da suo cugino, il coniglietto Beniamino. <br> 
Tornò indietro verso il capanno degli attrezzi, ma improvvisamente, vicino a lui, sentì il rumore di una zappa-Scr-r-ritch, scratch, scratch, scritch. Piero si nascose sotto dei cespugli. Ma tutto ad un tratto come se non fosse successo nulla uscì e saltò sopra una carriola e sbirciò. La prima cosa che vide fu il Signor McGregor che stava zappando le cipolle. La sua schiena era rivolta verso Piero, e il cancello era proprio dietro di lui!  <br>
Piero scese lentamente dalla carriola e cominciò a correre il più veloce possibile lungo un passaggio dietro alcuni cespugli di ribes nero. Il Signor McGregor lo intravide, ma Piero non se ne curò. S’infilò sotto il cancello e si ritrovò sano e salvo nel bosco fuori dal giardino.  <br>
Il Signor McGregor appese la piccola giacca e le scarpe per fare uno spaventapasseri e quindi proteggere il giardino dai merli. Piero non smise di correre e non guardò mai indietro fino ad arrivare alla suatana scavata sotto il grande abete.  <br>
Era così stanco che si mise coricato sulla sabbia morbida e piacevole del suolo della tana e chiuse gli occhi. Sua madre stava cucinando e si domandava che fine avevano fatto i suoi vestiti. Era la seconda volta in due settimane che perdeva la giacca e un paio di scarpe!  <br>
Mi dispiace dirvi che Piero quella sera non si sentì bene. Sua madrelo mise a letto e preparò una camomilla; e ne diede una dose a Piero! “Un cucchiaino da prendere prima di andare a letto”.  <br>
Ma Trotterello, Salterello e Coda di cotone mangiarono pane, latte e more per cena. <br><br>
<small><p align="center">Translated and read by Giada Biasetti.</p></small>
