<h3> Казка про зайчика Петрика	 </h3>
Колись жили собі були чотири зайчики, а ймення їм було Беркиць, Кудлатик, Білохвостик і Петрик. І жили вони із своєю матінкою в піщаному узгір'ї, попід корінням величезної ялини. <br>"А тепер, мої дорогенькі," - сказала одного ранку поважна пані Зайчиця, -"Можете піти погуляти на поле чи пройтися доріжкою, але лише не йдіть у садок пана МакГрегора. Саме там стався нещасний випадок із вашим татком; пані МакГрегор зробила з ним пиріг. Ну-бо, біжіть, і дивіться мені, не робіть ніякої шкоди. Мені треба піти у справах."<br>Тоді поважна пані Зайчиця взяла кошика та парасольку і пішла лісом до крамниці пекаря. Вона купила буханець  чорного хліба та п’ять здоб із родзинками.<br> Беркиць, Кудлатик, та Білохвостик, які були слухняними зайченятками, пішли разом уздовж доріжки поназбирати ожини. <br>Але Петрик, дуже пустотливе зайченятко, побіг прямо до садочка пана МакГрегора і проліз попід хвірткою!<br>Спершу він поїв трошки салату, що там ріс, та зеленої стручкової квасолі, а тодіВінЗ’ївТрохиРедиски<br>А тоді, почуваючись трохи зле, він пішов пошукати собі трошки петрушки.<br>Та десь за грядками з огірками, кого б ви подумали, він зустрів, - самого пана МакГрегора! <br>Пан МакГрегор саме, повзаючи рачки, садив молоду капусту, але тут підстрибнув і побіг за Петриком, розмахуючи граблями й вигукуючи «Тримайте злодія!»  <br>Петрик страшенно злякався; він похапливо метушився по усьому садочку, бо забув, де хвіртка. Він загубив одного черевичка десь у капусті, а другого посеред картопляних грядок.  <br>Як він їх загубив,  він понісся з усіх ніг так швидко, що, на мою думку, він міг би втекти, якби ж тільки не влетів, на жаль, у колючки аґрусу і зачепився там великими ґудзиками, що були на його курточці. Це була доволі нова синя курточка із мідними ґудзиками.<br>Петрик полишив надію врятуватися і заплакав сльозами-горошинами; але його схлипування почули добрі горобці, які розхвилювалися, підлетіли до нього і благали його постаратися визволитися.<br>Пан МакГрегор підійщов із ситом, яким він сподівався зловити Петрика, накривши зверху, але Петрику вдалося саме вчасно видертися.  <br>Полишивши свою курточку на колючках, він понісся до сарайчика із знаряддями і застрибнув у діжку. Це була би чудова схованка, коли б там не було так багато води. <br>Пан МакГрегор був упевненний, що Петрик перебував десь у сарайчику, можливо, під перевернутим квітковим горщиком. Він почав все обережно перевертати, заглядаючи попідниз усього. <br>Зараз, щойно Петрик чхнув "кітьапчхи!" , пан МакГрегор був біля нього, намагаючись наступити на нього ногою, але Петрик вискочив у віконце, поламавши три рослинки. <br>Петрик присів відпочити; йому перехопило подих, і він трусився від страху, до того ж він не мав жодного уявлення, куди йти. Він також був мокрим, бо сидів у тій діжці.По тому він поплентався,Чух-чух— Чим-чик— Повільно і роздивляючись навколо.<br>Він побачив двері у стіні; але вони були зачинені, і ніде не було й шпарки, аби маленькому зайчику попід ними пролізти. Стара миша бігала туди-сюди на поріг, носячи горошок та квасольку до своєї родини в лісі. Петрик спитав її, як пройти до хвіртки, але у неї в роті була така величезна горошина, що вона й не могла відповісти. Вона тільки похитала головою. І Петрик заплакав.<br>Тоді він подався навпростець городом, але він іще більше заблукав. Тепер він підійшов до ставка, де пан МакГрегор наповнював свої діжки. Білий кіт пильнував золотих рибок, він сидів, зовсім не рухаючись, зрідка посмикуючи хвостом, який наче жив своїм життям. Петрик подумав, що краще піти собі, не заговорюючи до кота. Він чув про котів від свого кузену, малого Бенджаміна Зайчика.<br>То ж він пішов назад до сарайчика, але раптом, десь дуже близько до себе, він почув шкряботіння сапки – шкряяяб, скриииб, скрииич, скреееч. Петрик зачаївся під кущами, але позаяк нічого не трапилося, він виліз і забрався у візок, і став продивлятися у шпаринки.  Перше, що він побачив, був пан МакГрегор, який просапував цибулю. Він був повернутий спиною до Петрика, а позаду нього була хвіртка!Петрик швиденько зліз із візка і побіг так швидко, як тільки міг, уздовж  прямої стежки за кущами смородини. <br>Пан МакГрегор побачив його вже в кутку, але Петрик не зважав на це. Він проліз попід хвірткою і нарешті був у безпеці в лісі, поза городом. <br>Пан МакГрегор повішав маленьку курточку та черевички на опудало, щоби лякати дроздів. Петрик біг, не зупиняючись і не обертаючись, аж поки не дістався дому під великою ялицею. <br>Він був такий стомлений, що беркицнувся на ніжний пісочок на підлозі їхньої заячої нірки і закрив свої очі. Його мати була заклопотана на кухні;  вона дивувалася, що це він зробив із своїм одягом. Це вже була друга курточка й друга пара черевик, які Петрик загубив за два тижні!<br>Дуже сумно, але Петрик недобре почувався всього цього вечора. Його матінка поклала його в ліжко, зробила ромашкового чаю і дала його Петрикові, як ліки! "Одну чайну ложку перед сном". <br>А ось — Беркиць, Кудлатик, Білохвостик на вечерю мали хлібчик, молоко та ожину. <br><br>
<small><p align="center">“The Tale of Peter Rabbit” by Beatrix Potter - translated by Nataliya Semchynska, read by Veronika Maliborska <br> copyright © 2016 by Nataliya Semchynska, <br> all rights reserved.</p></small>
